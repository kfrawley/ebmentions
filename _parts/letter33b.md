---
letter: 33
section: edit
---

Da Torino, il 4 agosto 1673

Don Maurizio mi ha parlato per dirmi la bontà che mostrate verso di me; perciò continuo a scrivervi e a ringraziarvene come farò sempre mentre conoscerò che le mie lettere vi diano gusto. In quanto poi a quello che volete sapere circa il monastero che desidero, io avrei voluto portarmi da qua addirittura a Parigi in una badìa. Ma poiché voi non lo giudicate a proposito, per adesso mi tratterrò nel convento del Lys, se me lo vorranno permettere; se no a Lione presso le  Orsoline della via Vieille-Monnaie. E frattanto, voi farete ogni sforzo affinchò il Re in grazia vostra non mi neghi questa consolazione di stare in un convento a Parigi tra i

miei parenti. E perché considero benissimo che per la spesa di questo viaggio ci vorrà parecchio denaro, particolarmente se mi accompagna il marchese di Borgomanero, come dice di voler fare, stimo per bene che non avendone voi buona somma di contanti e pronti, vi contentiate che si vendano trenta lochi dei miei monti per questo effetto. E questi denari, li potrete far rimettere qui a don Maurizio, il quale potrà venire con me se vi contentate che mi serva in nome vostro, affinché mi somministri poi in convento in Francia quella assistenza che mi fate grazia adesso. E siccome credo che per vendere i trenta lochi dei miei monti camerali vi sarà necessario senza dubbio il mio consenso e autorità per farlo, tutto questo lo do in virtù di questa mia lettera a voi affinché con la vostra autorità in Roma, e questa mia volontà, ordiniate a Marcatelli, o a chi vorrete, che li vendano.

Maria Mancini Colonna

Solamente per non disgustarvi mi trattengo ancora qua dove mi vedo di mala voglia e con ragione. Però subito che avrete risposta dal Re, fatemelo sapere, affinché, in quanto poi alla licenza dell’entrare in monastero, ogni arcivescovo del loco me la possa dare. Sollecitate anche il denaro e in caso non si possano vendere così presto, potete farmelo prestare affinché sia rimesso qui prontamente per pagare quello che devo. E con questo mi confermo sempre vostra.

{:.text-right}
M. M. C.